---
title: 古诗十九首
showCatalogue: true
lastModified: '2022-03-01'
---

# 行行重行行

```plain
行行重行行，与君生别离。
相去万余里，各在天一涯；
道路阻且长，会面安可知？
胡马依北风，越鸟巢南枝。
相去日已远，衣带日已缓；
浮云蔽白日，游子不顾反。
思君令人老，岁月忽已晚。
弃捐勿复道，努力加餐饭！
```

# 青青河畔草

```plain
青青河畔草，郁郁园中柳。
盈盈楼上女，皎皎当窗牖。
娥娥红粉妆，纤纤出素手。
昔为倡家女，今为荡子妇。
荡子行不归，空床难独守。
```

- 牖（yǒu）：窗户。
- 娥娥：形容女子姿容美好。
- 倡家：从事音乐歌舞的乐人。

# 青青陵上柏

```plain
青青陵上柏，磊磊涧中石。
人生天地间，忽如远行客。
斗酒相娱乐，聊厚不为薄。
驱车策驽马，游戏宛与洛。
洛中何郁郁，冠带自相索。
长衢罗夹巷，王侯多第宅。
两宫遥相望，双阙百余尺。
极宴娱心意，戚戚何所迫。
```

- 驽马：劣马，走不快的马。～十驾，功在不舍。
- 衢（qú）：大路，四通八达的道路

# 今日良宴会

```plain
今日良宴会，欢乐难具陈。
弹筝奋逸响，新声妙入神。
令德唱高言，识曲听其真。
齐心同所愿，含意俱未申。
人生寄一世，奄忽若飙尘。
何不策高足，先据要路津。
无为守穷贱，轗轲长苦辛。
```

- 轗（kǎn）轲（kē）：古同“坎坷”。
- 飙（biāo）尘：被狂风卷起来的尘土。

# 西北有高楼

```plain
西北有高楼，上与浮云齐。
交疏结绮窗，阿阁三重阶。
上有弦歌声，音响一何悲！
谁能为此曲，无乃杞梁妻。
清商随风发，中曲正徘徊。
一弹再三叹，慷慨有余哀。
不惜歌者苦，但伤知音稀。
愿为双鸿鹄，奋翅起高飞。
```

- 杞梁妻：杞梁的妻子。杞梁，即杞梁殖，春秋时齐国大夫。征伐莒（jǔ）国时，死于莒国城下。他的妻子为此痛哭十日，投水自杀。传说死前谱有琴曲《杞梁妻叹》

# 涉江采芙蓉

```plain
涉江采芙蓉，兰泽多芳草。
采之欲遗谁，所思在远道。
还顾望旧乡，长路漫浩浩。
同心而离居，忧伤以终老。
```

- 遗（wèi）谁：赠予谁。

# 明月皎夜光

```plain
明月皎夜光，促织鸣东壁。
玉衡指孟冬，众星何历历。
白露沾野草，时节忽复易。
秋蝉鸣树间，玄鸟逝安适。
昔我同门友，高举振六翮。
不念携手好，弃我如遗迹。
南箕北有斗，牵牛不负轭。
良无磐石固，虚名复何益。
```

- 玉衡：指北斗七星中的第五星。
- 玄鸟：燕子。
- 翮（hé）：本义为羽毛中间的硬管，这里泛指鸟的翅膀。据说善飞的鸟有六根健劲的羽茎，故曰“六翮”。
- 南箕（jī）：星名，形似簸（bò）箕（ji）。
- 北有斗：即北斗。
- 轭：车辕前横木，牛拉车则负轭。“不负轭”是说不拉车。

# 冉冉孤生竹

```plain
冉冉孤生竹，结根泰山阿。
与君为新婚，菟丝附女萝。
菟丝生有时，夫妇会有宜。
千里远结婚，悠悠隔山陂。
思君令人老，轩车来何迟！
伤彼蕙兰花，含英扬光辉。
过时而不采，将随秋草萎。
君亮执高节，贱妾亦何为！
```

- 菟（tù）丝：一种旋花科的蔓生植物。
- 轩车：有屏障的车。古代大夫以上所乘。后亦泛指车。
- 山陂（bēi）：山坡。

# 庭中有奇树

```plain
庭中有奇树，绿叶发华滋。
攀条折其荣，将以遗所思。
馨香盈怀袖，路远莫致之。
此物何足贵，但感别经时。
```

# 迢迢牵牛星

```plain
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许。
盈盈一水间，脉脉不得语。
```

- 擢（zhuó）：拔。
- 札（zhá）札：象声词，机织声。
- 杼（zhù）：织布机上的梭子。

# 回车驾言迈

```plain
回车驾言迈，悠悠涉长道。
四顾何茫茫，东风摇百草。
所遇无故物，焉得不速老。
盛衰各有时，立身苦不早。
人生非金石，岂能长寿考。
奄忽随物化，荣名以为宝。
```

- 回车驾言迈：言：语助词。

# 东城高且长

```plain
东城高且长，逶迤自相属。
回风动地起，秋草萋已绿。
四时更变化，岁暮一何速！
晨风怀苦心，蟋蟀伤局促。
荡涤放情志，何为自结束！
燕赵多佳人，美者颜如玉。
被服罗裳衣，当户理清曲。
音响一何悲！弦急知柱促。
驰情整巾带，沉吟聊踯躅。
思为双飞燕，衔泥巢君屋。
```

- 踯（zhí）躅（zhú）：徘徊不前。

# 驱车上东门

```plain
驱车上东门，遥望郭北墓。
白杨何萧萧，松柏夹广路。
下有陈死人，杳杳即长暮。
潜寐黄泉下，千载永不寤。
浩浩阴阳移，年命如朝露。
人生忽如寄，寿无金石固。
万岁更相送，贤圣莫能度。
服食求神仙，多为药所误。
不如饮美酒，被服纨与素。
```

# 去者日以疏

```plain
去者日以疏，生者日已亲。
出郭门直视，但见丘与坟。
古墓犁为田，松柏摧为薪。
白杨多悲风，萧萧愁杀人。
思还故里闾，欲归道无因。
```

- 里闾（lǘ）：里巷；乡里。

# 生年不满百

```plain
生年不满百，常怀千岁忧。
昼短苦夜长，何不秉烛游！
为乐当及时，何能待来兹。
愚者爱惜费，但为后世嗤。
仙人王子乔，难可与等期。
```

- 王子乔：古代传说中的仙人。

# 凛凛岁云暮

```plain
凛凛岁云暮，蝼蛄夕鸣悲。
凉风率已厉，游子寒无衣。
锦衾遗洛浦，同袍与我违。
独宿累长夜，梦想见容辉。
良人惟古欢，枉驾惠前绥。
愿得常巧笑，携手同车归。
既来不须臾，又不处重闱。
亮无晨风翼，焉能凌风飞。
眄睐以适意，引领遥相希。
徙倚怀感伤，垂涕沾双扉。
```

- 蝼（lóu）蛄（gū）：害虫，夜喜就灯光飞鸣。
- 眄（miǎn）睐（lài）：眄，斜视。睐，旁视。眄睐指环顾。

# 孟冬寒气至

```plain
孟冬寒气至，北风何惨栗。
愁多知夜长，仰观众星列。
三五明月满，四五蟾兔缺。
客从远方来，遗我一书札。
上言长相思，下言久离别。
置书怀袖中，三岁字不灭。
一心抱区区，惧君不识察。
```

# 客从远方来

```plain
客从远方来，遗我一端绮。
相去万余里，故人心尚尔。
文彩双鸳鸯，裁为合欢被。
著以长相思，缘以结不解。
以胶投漆中，谁能别离此。
```

# 明月何皎皎

```plain
明月何皎皎，照我罗床纬。
忧愁不能寐，揽衣起徘徊。
客行虽云乐，不如早旋归。
出户独彷徨，愁思当告谁！
引领还入房，泪下沾裳衣。
```

- 旋归：回归。
